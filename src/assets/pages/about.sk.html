<h2>Digitálna knižnica a digitálny archív</h2>
<p><i>Projekt OPIS PO2 NP1</i></p>
<br/>

<h4>Digitálna knižnica a digitálny archív</h4>
<p>Národný projekt Digitálna knižnica a digitálny archív sa zameriaval na masovú digitalizáciu knižničných a archívnych fondov a na ochranu písomného kultúrneho dedičstva pred nevyhnutnou degradáciou. <strong>Je to najväčší projekt digitalizácie písomníctva nielen na Slovensku, ale svojím rozsahom je jedinečným projektom aj v európskom a svetovom kontexte</strong>, ktorý sa stal zdrojom inšpirácie aj pre významné svetové knižnice.</p>
<p>Slovenská národná knižnica (SNK) ako hlavný partner realizoval projekt v spolupráci so Slovenským národným archívom (SNA).</p>
<p>Celkový náklady na realizáciu projektu presiahli 40 miliónov Eur, z toho viac než 75% tvoril príspevok z ERDF. Doba realizácie projektu bola viac než tri roky. Zmluva o poskytnutí nenávratného finančného prostriedku bola podpísaná 7. marca 2012 a implementačná fáza projektu bola fyzicky ukončená  30. septembra  2015.</p>

<h4>Ciele projektu</h4>
<p>Hlavným cieľom bola masová digitalizácia 2 527 400 slovacikálnych dokumentov, a to 1 260 000 knižničných objektov SNK a 1 267 400 archívnych dokumentov partnera projektu Slovenského národného archívu (SNA), ale najmä vybudovanie funkčnej infraštruktúry pre konzervačné a digitalizačné centrum SNK. Teda vybudovanie špičkových špecializovaných pracovísk nielen na digitalizáciu knižničných dokumentov, ale aj na ich chemické ošetrenie a reštaurovanie (digitalizačné centrum, dátové centrum, konzervačné centrum so sterilizačnou a deacidifikačnou jednotkou, infraštruktúra kontroly kvality digitalizácie a konzervovania, ktorá zahŕňa laboratóriá papiera, mikrobiologické laboratória a pracoviská opráv a reštaurovania dokumentov) a s tým súvisiace zmodernizovanie časti depozitu sídelnej budovy SNK.</p>
<p>Počet zdigitalizovaných objektov počas realizácie projektu dosiahol číslo <strong>2 649 338.</strong> Digitalizácia pokračuje aj naďalej v období udržateľnosti v rozsahu viac než 5 miliónov strán ročne. Ku koncu februára 2019 bol  celkový počet zdigitalizovaných objektov <strong>2 798 832.</strong></p>

<h4>Príspevok k zamestnanosti</h4>
<p>Od roku 2013 sa digitalizovalo v dvojzmennej prevádzke, v priebehu roku 2015 dokonca čiastočne v troch pracovných zmenách. Počas realizácie projektu bolo vytvorených 172 nových pracovných miest, pričom na projekte pracovalo 211 z celkovo takmer 400 zamestnancov SNK. Po skončení projektu ostalo na udržateľných pozíciách pracovať 72 zamestnancov, 1 udržateľné pracovné miesto zostalo zachované v SNA.</p>

<h4>Špičková technológia</h4>
<p>Z prostriedkov nenávratného finančného príspevku, ktorý SNK získala,  sa vybudovalo nové špičkové dátové centrum s výkonnou serverovou infraštruktúrou a pracovným úložiskom dát. Zmodernizovala sa pásková knižnica a úspešne sa implementoval robustný softvérový systém digitalizačného workflow. Ten riadi a zabezpečuje všetky procesy v rámci celého procesu od komplexnej logistiky a sledovania fyzických dokumentov počas ich transportu, čistenia a konzervačného ošetrenia, cez samotné skenovanie, spracovanie digitálneho obrazu, optické rozpoznávanie textu až po produkciu kompletných štandardizovaných výstupných dátových balíkov.</p>
<p>V zrekonštruovanej budove Konzervačného a digitalizačného centra SNK sa vybudovali špičkovo vybavené pracoviská na digitalizáciu, konzervovanie a reštaurovanie fyzických dokumentov. Celý proces začína transportom dokumentov do Konverzačného centra, kde tím odborníkov pred samotnou digitalizáciou vyčistí a posúdi ich fyzický stav. Dokumenty, ktorých fyzický a mikrobiologický stav neumožňuje digitalizáciu, sú z procesu vyradené a podliehajú procesom konzervovania a reštaurovania. Mikrobiologicky kontaminované dokumenty sú zaradené do  individuálnej, prípadne hromadnej sterilizácie. Dokumenty ďalej postupujú do procesu digitalizácie. Zamestnanci v Digitalizačnom centre pracujú na  22 profesionálnych manuálnych, polo- i plnoautomatických skeneroch. Jeden skener zoskenuje denne až 3 tis. strán, čo predstavuje celkovú dennú produkciu digitalizačného centra rádovo v desiatkach tisíc strán denne – samozrejme v závislosti od typu, fyzického stavu a kvality skenovaných objektov. Naskenované obrazy dokumentov prechádzajú softvérovým spracovaním, tzv. postprocessingom, v rámci ktorého dochádza k potrebným úpravám obrazu či optickému rozpoznávaniu textu, ktoré je nevyhnutnosťou pre plnotextové vyhľadávanie.</p>

<h4>Výstupy projektu pre verejnosť</h4>
<p>Digitalizované dokumenty sú čitateľom SNK prístupné v jej priestoroch prostredníctvom digitálnej knižnice (dikda.snk.sk), ktorá v súčasnosti obsahuje viac než 1.1 milióna objektov, ale tiež online na web stránke projektu www.dikda.eu – tu používatelia v elektronickej podobe nájdu reprezentačný výber pre verejnosť najatraktívnejších digitalizovaných objektov. Digitalizovaný obsah je prístupný aj prostredníctvom portálu kultúrneho dedičstva Slovakiana.</p>
